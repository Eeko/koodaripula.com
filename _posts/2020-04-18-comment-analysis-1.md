---
layout: post
title: Miksi koodareista on pulaa?
description: Koodaripula.com 2020 kyselytutkimuksen kommenttien analyysi - osa 1
published: true
---

Tämä on koodaripulakyselyn tulosanalyysin toinen osa. Muut osat löytyvät täältä:

Osa 1: [Koodaripulakyselyn päähavainnot][koodaripula-osa-1]
Osa 3: [Mitä muuta pulatilanteesta havaittiin?][koodaripula-osa-3]

Tutkimukseen osallistujista noin 40% jätti myös vapaaehtoisen kommentin avaten perusteluitaan ja näkemyksiään vastauksien takana. 176 luokitellun kommentin takaa on havaittavissa useita selkeitä yhteneväisyyksiä, joiden voi katsoa edustavan ammattikunnan jaettuja käsityksiä koetun pulatilan taustoista ja antavan johtolankoja sen purkamiseen. Tässä artikkelissa pureudumme viiteen yleisimpään aiheeseen, mitä vapaissa kommenteissa nousi.

### Koodaripula koskee nimenomaan kokeneita senioridevaajia

> Kasvua olisi tarjolla, jos samanlaisia osaajia, kuin jo nyt on olemassa, olisi enemmän.
> 
>  -- Rekrytoija

> Pulaa on kokeneista koodareista, jotka voivat tehdä hyvin itsenäistä työtä ja auttaa junnuja.
> 
>  -- Ohjelmistokehittäjä

> Koodareita on helvetisti, mutta kaikki haluaa parhaat. Eli pulaa on huippukoodareista
> 
>  -- Tekninen asiantuntija

> Pulaa ei ole osaajista vaan pätevistä osaajista. Nuorien osaamistaso on heikko, erityisesti silloin kun uudet ja trendikkäät menetelmät/frameworkit ei ole käytössä.
> 
> -- Yrityksen hallinto

Yleisin kommenteissa esiintynyt huomio oli, että yritykset kaipaavat nimenomaan kannuksensa jo kerryttäneitä, kokeneita ohjelmistokehittäjiä. Yrityksestä riippuen, tämä voi tarkoittaa monia asioita aina vähäisestäkin aiemmasta työkokemuksesta nuoruusvuosien harrastuneisuuteen. "Senioridevaajan" määrittely lieneekin helpompaa tehdä sen kautta, mitä heitä suosimalla koetetaan välttää. Moni vastaaja ilmaisi, että yrityksiä pelottaa joutua aloittelevien tai muutoin heikkotasoisten ohjelmoijien kouluttajiksi, jotka sitovat yritykseltä tuottavuuttaan enemmän resursseja. Moni myös mainitsi pelkäävänsä tilannetta, missä kokemattoman kehittäjän kouluttamiseen on ensin sidottu paljon rahaa, minkä jälkeen tämä vaihtaa kokeneempana kilpailijalle töihin paremman palkan perässä.

Muita mainittuja syitä suosia nimenomaan kokeneita kehittäjiä ovat mm.

 - Kokeneet kehittäjät ovat usein tuottavia jo palkattaessa. Yrityksen tarvitsee investoida vähemmän aikaa ja rahaa heidän kouluttamiseensa. Rekrytoinnin riskit ovat olennaisesti pienemmät, kun osaajan taustalla on ns. "social proof" siitä, että joku muukin on vapaaehtoisesti tekijälle palkkaa maksanut.
 - Senioridevaajien CV:illä voitetaan kilpailutuksia. Monet tarjouskilpailut edellyttävät esimerkkejä mahdollisten kehittäjien ansioluetteloista ja mikäli yrityksellä on esittää kokeneempien tekijöiden papereita kuin kilpailijoilla, työn myyjä saavuttaa kilpailuetua.
 - Monien yritysten "brändinä" on tietty eksklusiivisuus ja korkea rima rekrytoinneille. Tätä voidaan hyödyntää niin asiakasviestinnässä (laatutakuu), kuin myös henkilöstöä kohtaan annettuna "työnantajalupauksena" ja yhteishengen kehittäjänä. Jos pelaat jo A-sarjassa, niin minne muualle voi enää mennä kehittymään?

Sekä "Kyllä" että "Ei" -vastanneet mainitsivat seniorikehittäjien tarpeen suurin piirtein yhtä usein. Huomionarvoista on, että rekrytoijat ovat aavistuksen yliedustettuina tämän huomion esittäjissä. Rekrytoijia oli koko kyselyyn vastaajista alle 5%, mutta senioridevaajien puutteesta mainitsijoista heitä oli n. 7%. Neljä kuudesta vapaaehtoisen kommentin jättäneistä rekrytoijista huomautti nimenomaan kokeneiden devaajien löytämisen vaikeudesta.

### Kompensaatiokehitys todistaa koodaripulaa vastaan

> Ehkäpä kyse on vaan siitä, että yritykset eivät halua maksaa tarpeeksi => pula osaajista "sopivaan" hintaa. Sama ilmiö on arkipäivää myös toisella seuraamallani alueella, nimittäin terveydenhuollossa. Ei terveydenhuollossa ole mielestäni oikeasti sairaanhoitajapulaa, on vain pula tarpeeksi halvalla töitä tekevistä sairaanhoitajista.
> 
> -- Tekninen asiantuntija

> Itseäni ohjelmistokehittäjänä ei kiinnosta tulla töihin yritykseen, joka ei tarjoa osaa omistajuudesta itselleni. Usein esimiehet, middle management ja myyjät pitävät itseään tärkeimpinä yrityksen resursseina. Itse näen asian toisin, ja pidän itseäni arvossa. En ryhdy työhön, jos minua ei kohdella inhimillisesti ja tarjota osuvaa korvausta tehdystä tuotteesta.
> 
> -- Ohjelmistokehittäjä

> Olen alle 10 vuodessa saavuttanut devaajan maksimitulotason työntekijänä.
> 
> -- Ohjelmistokehittäjä

28% kommentoijista mainitsivat palkka- ja kompensaatiokysymykset vastauksissaan. Kärjistäen paradoksi on seuraava: Jos koodareista on niin kova pula yrityksissä, miksi tämä ei vaikuta heijastuvan koodareiden palkkapusseihin?

Jos työmarkkinat noudattavat normaaleja kysynnän ja tarjonnan periaatteita, niukkuuden tulisi nostaa niukan resurssin hintoja, mikä sittemmin vähentää kysyntää kaikkien halukkaiden ollessa kyvyttömiä maksamaan markkinahintaa. Hintojen nousu houkuttelee tarjonnan kasvattamiseen, kunnes kysynnän vähentyminen ja tarjonnan nousu johtaa uuteen markkinatasapainoon. Liian kalliiksi käyvien henkilöstökulujen ja liian alhaisen tuottavuuden vuoksi liiketoimintansa lopettavat yritykset myös osaltaan vapauttavat sitomaansa työvoimaa markkinoille, lisäten työvoiman tarjontaa.

Vaikka pitäisi koodarien yleistä ansiotasoa kelvollisena, palkkojen yhtenevyys eri yritysten välillä hidastaa työvoiman liikkuvuutta mahdollisesti mielekkäämpiin ja tuottavampiin tehtäviin. Tilanteessa missä kaikki töitä tarjoavat yritykset tarjoavat samaa "kilpailukykyistä palkkaa", jo valmiiksi töissään viihtyvillä ja asiansa osaavilla ohjelmistokehittäjillä ei muodostu taloudellisia insentiivejä harkita kilpailevia työtarjouksia. Koodaria on vaikea palkata, kun sillä on jo samanlainen tai parempi työpaikka toisaalla. [Alan palkkakilpailu on Suomessa ollut toistaiseksi maltillista][vierityspalkki-palkat], minkä lisäksi asiakkaiden maksamat [hinnat koodityöstä ovat Suomessa polkeneet pitkään paikallaan][eeko-tuntihinnat].

Palkkakysymyksistä kommentoineiden koodaripulanäkemys oli koko otokseen nähden päinvastainen. Suurin osa kiisti koodaripulan olemassaolon, vaikkakin noin kolmannes heistäkin vastasi pääkysymykseen "Kyllä." Lisäksi tämä osajoukko koostui liki yksinomaan ohjelmoijista ja muista teknisistä asiantuntijoista. Yksikään rekrytoija saati yritykseen johtoon tai hallintoon kuulunut ei maininnut palkkakysymyksiä kommenteissaan. Tämä viittaisi siihen, että Suomen devaajamarkkinoilta löytyy merkittävästi väkeä, joita kiinnostavat mahdollisuudet ulosmitata osaamisensa kysyntää taloudellisesti nykyistä enemmän. Vastaavasti ei-teknisissä tehtävissä toimivat eivät pidä palkkoja ongelmana tai mahdollisesti vain halua keskustella palkoista.

### Aloittelijoilta puuttuvat väylät alalle siirtymiseen

> Ohjelmistokehittäjiä kyllä löytyy, mutta suurimmalla osalla taitotaso on valitettavan alhainen.
> 
> -- Ohjelmistokehittäjä

> Useat yritykset haluavat valmiita tekijöitä ja eivät ole valmiita kouluttamaan junnuja tekijöiksi. Mikäli otettaisiin avokätisemmin vastaan myös junnuja ja osattaisiin huolehtia heidän pysyvyydestä työpaikan viihtyvyydellä ja tehtävien monipuolisuudella ja haasteellisuuden kasvattamisella samanlaista ongelmaa ei Suomessa olisi.
> 
> -- Rekrytoija

> Kukaan ei halua kouluttaa kunnolla junioreita koska ne lähtevät parempien liksojen perässä eteenpäin.
> 
> -- Ohjelmistokehittäjä

> Rekryprosesseissa näkee, että koodareilla on vaihtoehtoja ja he voivat aika lailla valita työpaikkansa. Toki tämä koskee vain hyviä koodareita, kehnompia olisi saatavilla ja heidän on vaikeampi työllistyä.
> 
> -- Rekrytoija

> Junioritason kaverin on todella hankala saada palkallisia töitä nykytilanteessa.
> 
> -- Ohjelmistokehittäjä

> Kokeneita kehittäjiä kyllä kaivataan, mutta "koodaripula" ei ole sillä tasolla, että junnuja kuitenkaan kelpuutettaisiin. Ihan yhtä vaikea saada koulujen jälkeen jalkaa oven väliin, muuta kuin tuurilla ja/tai suhteilla.
> 
> -- Ohjelmistokehittäjä

Kolmanneksi eniten kommenteista nousi esille huonoja uutisia koodarin ammatista haaveileville. Vasta aloittelevia koodaajia pidettiin laajalti tuottamattomina ja riskialttiina investointina yrityksille. Tämän lisäksi valiteltiin laajaa hajontaa haastateltujen kandidaattien taitotasoissa, sekä koodia ostavien asiakkaiden suvaitsemattomuutta kokemattomien kehittäjien tekemää työtä kohtaan.

Ensityöpaikkojen puutteesta maininneet vastaajat jakautuivat 50-50 Kyllä- ja Ei-vastaajiin pääkysymyksen osalta. Koska kaikista vastaajista jonkin verran suurempi osuus kallistui "Kyllä" -puolelle, tätä näkemystä voi pitää aavistuksen koodaripulan kiistävien argumenttina. Ammatillisesti vastaajat jakautuivat jokseenkin samoin kuin koko kyselyyn vastanneet. "Muut tietotekniset asiantuntijat" edustivat näistä vastaajista n. 31%:ia, kun kaikista vastaajista heitä oli n. 22%.

Tuloksien perusteella vaikuttaa siltä, että juniorikehittäjistä on löydettävissä käyttämätöntä osaajapääomaa. Tämän hyödyntäminen vaatinee kuitenkin monen yrityksen kohdalla muutoksia toimintakulttuuriin ja jopa ydinliiketoimintaan. Kyvykkyyksiä esimerkiksi juniorityön myymiseksi tai puutteellisen osaamisen kouluttamiseksi saattaa joutua rakentamaan tyhjästä. Kokeneemmilta työntekijöiltä puuttuvat usein myös insentiivit nuorempien ja kokemattomien auttamiseen. Teknologiakonferensseihin harvoin kutsutaan parhaita mentoreita yritystensä trainee-ohjelmiensa laadusta kertomaan, eivätkä hyvät opetustaidot näy urakehityksen kannalta tärkeissä portfolioissa Github-koodipätkien tavoin.

### Osaamisvaatimukset ovat kohtuuttomia

> Kehittäjiä on, näyttää vain siltä, että yritysten vaatimukset ovat hyvin erityisiä, sulkevat pois monet, jotka pystyisivät tekemään työn.
> 
> -- Ohjelmistokehittäjä

> Toki todennäköinen syy tälle kokemukselle on, että työantajien odotukset vaaditusta osaamistasosta nousevat automaattisesti sellaiselle tasolle, että iso osa markkinoilla saatavissa olevista koodaajista jää riman alle.
> 
> -- Yrityksen hallinto

> Junnuja liikaa, halutaan usein täsmäosaajaa, ei ole aikaa kouluttaa yhtään.
> 
> -- Tekninen asiantuntija

Suurin osa ohjelmistoammattilaisista lienee törmännyt työpaikkailmoituksiin, missä tekijältä vaadittu pino osattuja teknologioita on ollut kokonaisen IT-osaston pituinen tai vain pari vuotta olemassa olleesta työkalusta kaivataan vuosikymmenen kokemusta. Vale- ja hutiloitujen ilmoitusten lisäksi löytyy myös paljon työpaikkoja, missä toivottu osaamiskirjo on muodostunut liian laajaksi suurimmalle osalle tekijöistä.

![alt text][2-it-department]{:width="380px"}

Vaikka yritys saattaa ajatella tarpeensa olevan realistisen ja suhteessa heidän muun henkilöstönsä osaamiseen, jokainen lisäkriteeri mikä rekrytoitavalle osoitetaan vähentää isolla kertoimella todennäköisyyksiä sopivan henkilön löytämiseksi. Tämän lisäksi vaativat ilmoitukset vähentävät hakijoiden mielenkiintoa työpaikkoja kohti, koska pitkästä toivelistasta lannistunut työnhakija saattaa tulkita position ajan hukkaamiseksi ja jättää hakemuksen tekemättä.

Myös osaamisvaatimuksia kommentoineet vastaajat edustavat varsin edustavasti vastaajien kokonaisprofiilia. 62,5% heistä sanoi koodaripulan olevan todellisen ja noin 87,5% kommentoineista oli koodareita tai teknisiä asiantuntijoita.

Vastaukset antavat viitteitä siitä, että yritykset, jotka kykenevät sopeuttamaan toimintaansa saatavilla oleviin osaajiin eivätkä ole liian riippuvaisia liian täydellisistä täsmäosaajista voivat saavuttaa osaajakilpailuetua markkinoilla. Tämän lisäksi monien yritysten olisi syytä tarkkailla viestintäkäytäntöjään haluamiensa osaajien tavoittamiseksi. Usein erinomainen tekijä ei välttämättä tunnista tehtävää omakseen, mikäli viestintä siitä saa sen näyttämään saavuttamattomalta.

### Sopimattomista devaajista on ylitarjontaa

> Saapuvista hakemuksista vain yksi kolmestakymmenestä on varteenotettava. Muut ovat wannabe senior koodareita, joista ei tule koskaan sellaisia kehittymään. Meillä on tosin aika korkeat tasovaatimukset.
> 
> -- Rekrytoija

> Haaste enemmänkin poimia oikeasti hyvät hiomattomat timantit jos jonkinnäköisten säätäjien seasta. Noin sadasta rekrystä kymmenen ollut paikkaan sopiva.
>
> -- Tekninen asiantuntija

> Hitaita koodareita on tarpeeksi, mutta ne eivät ole tarpeeksi tehokkaita ansaitakseen saman palkkatason kuin hyvät koodarit.
> 
> -- Ohjelmistokehittäjä

Viidenneksi yleisin huomio kommenteissa lienee kaikkein suorimmin ristiriidassa vallitsevan koodaripulanarratiivin kanssa. Huomionarvoista on myös, että sopimattomien ja kokemattomien ohjelmistokehittäjien suuresta määrästä kertoneista n. 74% vastasi pääkysymykseen myöntävästi. Yli 15% keskiarvoa useampi siis katsoi koodaripulan olevan tosiasian, mutta huomauttaen epäsopivista osaajista olevan ylitarjontaa. Tehtäviensä puolesta vastaajaprofiilit vastasivat varsin tasaisesti kaikkia kyselyyn vastanneita.

Tyypillisin osaajaprofiili, joiden ylitarjonnasta mainittiin olivat kokemattomat junioridevaajat. Moni myös koki monien kokeneempienkin tekijöiden taidot heikoiksi tai soveltumattomiksi tehtäviin. Tyyppiesimerkkejä tästä ajattelusta ovat esimerkiksi hiljattain tiedotusvälineissä puitu [datanomien heikko työllisyystilanne][yle-konkarit] tai Nokian matkapuhelinliiketoimintojen alasajon yhteydessä koettu huoli "[Symbian-kehittäjien osaamisen vanhentumisesta][insinoori-symbian]."

Kokemattomien tai väärän profiilin kehittäjien vierastaminen paljastaa myös lohduttoman kuvan tällä hetkellä suosituimmista ratkaisuehdotuksista koodaripulaan. Lukuisat korkeakoulut ovat lisänneet koodaripulasta vaikertavan teollisuuden toiveesta koulutusmääriään, alanvaihtajille on rakennettu pikakoulutusohjelmia ohjelmointiammatteihin ja kiinnostusta koodaamiseen koetetaan ehdollistaa jopa kouluikäisiin. Näiden hankkeiden hyödyllisyyttä voidaan kuitenkin kyseenalaistaa, mikäli pullonkaulaksi meille muodostuu teollisuuden heikko kyky järjestää ohjelmoinnista motivoituneille aloittelijoille ensimmäisiä työpaikkojaan? 

Kokeneita senioridevaajia ei tule syntymään, mikäli sellaisia positioita ei ole missä kokemusta voisi kerätä. Oma tragediansa on myös hukatuissa opiskeluvuosissa ja inhimillisessä pääomassa, mikä menee hukkaan koodausammatteja kauan opiskelleista, mutta ensityöpaikkojen korkean riman alittaneista kandidaateista.

### Muna vaiko kana?

Palkkapohdintoja lukuun ottamatta, yleisimpiä huomioita nousi tasaisesti sekä koodaripulaan uskovien että sen kiistävien vastaajien keskuudesta. Vastaajien toimenkuvat olivat myös monimuotoisia, joten meidän on syytä uskoa koodaripulan juurisyiden "tilannekuvan" olevan varsin jaetun toimialalla olevien ammattilaisten keskuudessa.

Vastausten perusteella voidaan kuitenkin kyseenalaistaa tehtyjä toimenpiteitä koodaripulan helpottamiseksi ja tehdä valistuneita arvauksia, mihin tilanne on kehittymässä. Kokeneille senioridevaajille on kysyntää, mutta heillä on rajatusti insentiivejä vaihtaa hyvästä työpaikasta toiseen. On syytä uskoa, että senioridevaajamarkkina pyörii vahvasti töihinsä leipääntyneiden, työkavereidensa kanssa riitaantuneiden tai muutoin työpaikoista ulos työntävien "push" -tekijöiden varassa, kun taas hyvään työpaikkaan vetävät "pull" -tekijät ovat eri yritysten välillä usein hyvin samanlaisia.

Senioridevaajien puutteen ei voi myöskään uskoa helpottavan tulevaisuudessa, mikäli putkea junioridevaajasta konkariksi ei saada realisoitua. Tässä voidaan nähdä yritysvastuullisuuskysymyksiä, kun monet rekrytointivaikeuksista valittavat yritykset pitävät samaan aikaan yllä eksklusiivista, vain kokeneita tekijöitä sietäviä yrityskulttuureja. Se, ettei koodaajat joudu tekemään töitä kokemattomien tekijöiden kanssa voi olla osa yrityksen työntekijälupausta. Juniorityöstä ja kokemattomien opastamisesta ei palkita ja sitä saatetaan jopa haluta aktiivisesti välttää. Esimerkiksi [Supercell on tunnettu valikoivuudestaan ja halustaan pitää yrityksensä mahdollisimman pienenä ja vain parhaista tekijöistä koostuvana][aalto-supercell].

Koska pullonkaula vaikuttaa löytyvän nimenomaan ensityöpaikkojen vähyydessä, on myös aihetta kyseenalaistaa hankkeet koodarimäärien lisäämisestä ohjelmointikoulutusta lisäämällä. Yksikään korkeakoulu ei pysty tuottamaan vuosien työkokemuksen omaavaa senioridevaajaa. Oli markkinoilla tuhansien koodarien kokoinen koodaripulaa tai ei, tuhansien uusien ohjelmoijien kouluttaminen voi tällöin johtaa alalle pyrkiville lukemattomien opiskeluvuosien ja eurojen hukkainvestointeja.

Asia, jota näiden valossa kovasti toivoin aineistosta löytäväni, mutta mitä en kuitenkaan onnistunut sieltä näkemään olisi ollut vastaus siihen, ketkä varsinaisesti luovat ja ovat portinvartijoina havaittuihin kokemukseen ja täsmäosaamiseen? Vastaavia huomautuksia kokeneiden tekijöiden erityisyydestä ja toisia ammattilaisia vähätteleviä kommentteja esiintyi tasaisesti eri ammattiryhmien että Kyllä- ja Ei-vastaajien keskuudessa. Kollegiaalisuudesta ohjelmistoalaa tuskin voi moittia.

### Lisätietoja

Artikkelin pohjana toiminut data analyyseineen ja kaavioineen on löydettävissä [tämän projektin Githubista][github-jupynotebook]. Seuraavassa artikkelissa tulemme käsittelemään kommenteista vähemmän nousseita huomioita ja mitä niistä voi oppia. [Kolmannen osan voi löytää täältä][koodaripula-osa-3]

[yle-konkarit]: https://yle.fi/uutiset/3-11215988 " YLE: Koodarin töihin ei pelkkä tutkinto riitä – Koodaripula tarkoittaa yhä useammin pulaa kokeneista konkareista"

[aalto-supercell]: https://www.aaltoent.fi/aalto-leaders-insight/2014/supercellin-menestyksen-seitseman-salaisuutta "Supercellin menestyksen seitsemän salaisuutta"

[insinoori-symbian]: https://insinoori-lehti.fi/tasta-on-kysymys/tyonantajilla-oma-vastuu-osaamisen-kehittamisesta/ "Insinööri-lehti: Työnantajilla oma vastuu osaamisen kehittämisestä"

[2-it-department]: /assets/2-it-department.jpeg "Tarvitaanko devaaja vaiko kokonainen IT-osasto?"

[github-jupynotebook]: https://github.com/Eeko/koodaripula.com/blob/master/datasets/2-comments_analysis-1.ipynb "Artikkelin Jupyter notebook"

[vierityspalkki-palkat]:https://vierityspalkki.fi/2018/12/04/koodareista-ei-kilpailla-palkalla/ "Vierityspalkki: Koodareista ei kilpailla palkalla"

[eeko-tuntihinnat]: https://www.linkedin.com/posts/eekoo_hinnoittelu-koodaripula-myynti-activity-6633315102697369600-LlKa "Eetu Korhonen: Miksi koodari maksaa vieläkin 100e/h?"

[koodaripula-osa-1]: /2020/04/06/main-results.html "Artikkelisarjan ensimmäinen osa"

[koodaripula-osa-2]: /2020/04/18/comment-analysis-1.html "Artikkelisarjan toinen osa"

[koodaripula-osa-3]: /2020/04/21/comment-analysis-2.html "Artikkelisarjan kolmas osa"