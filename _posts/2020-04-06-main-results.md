---
layout: post
title: Koodaripulakyselyn päähavainnot
description: Koodaripula.com 2020 kyselytutkimuksen päähavainnot
published: false
---

## Tutkimuksesta lyhyesti

Vuoden 2020 alussa minua oli vaivannut Suomessa käytävä työmarkkinakeskustelu. Tarkasti ottaen se osuus, missä eri yritysten, heidän edunvalvojansa ja edustajiensa puheet aiheesta vaikuttivat olevan hyvin ristiriidassa sen kanssa, miten itse olin rekrymarkkinat kokenut ja miten niistä keskusteltiin omissa, yleensä rekrytoinnin kohteena olevissa asiantuntijavoittoisissa someissa.

Saadakseni mielenrauhaa, esitin maaliskuussa 2020 verkostolleni seuraavan kysymyksen:

> Kuvaako "koodaripula," "kohtaanto-ongelma," "osaamispula" tms. mielestäsi Suomen IT-asiantuntijamarkkinoiden nykytilaa totuudenmukaisesti tai hyödyllisesti?

Tämän lisäksi kyselylomakkeessa kysyttiin vastaajan työnkuvaa ja annettiin mahdollisuus tekstikommenteille. 

Tarkoituksena oli selvittää, poikkeavatko IT-alalla toimivien ammattikuntien kokemukset ja näkemykset osaajapulasta toisistaan.

Noin kahden viikon kyselyn jälkeen, minulla oli käsissäni 445 vastauksen aineisto. Vastauksista enin osa oli koodareilta ja muilta teknisiltä asiantuntijoilta, mutta noin viidennes vastauksista edusti myös rekrytoijia, yritysjohtoa ja muita alalla toimivia ammattikuntia. Lähes kaksisataa vastaajaa täsmensivät vastauksiaan myös kommenteilla, joiden pohjalta voi jo muodostaa jonkinlaisen kvalitatiivisen tilannekuvan pandemiaa edeltävään koodaripulakeskusteluun.

Lisää tietoa itse tutkimuksesta voi löytää [Tietoa tutkimuksesta](/survey) -sivulta.

### 62% vastaajista pitää koodaripulaa todellisena

![alt text][1-main-question-yn]

Kun on pakko valita, enin osa vastaajista kallistui "Kyllä" -vastauksen puolelle. Itsestäänselvänä pulakokemusta ei kuitenkaan selvästi pidetä, sillä yli kolmannes vastaajista päätyi kyseenalaistavaan vastaukseen. Tämän lisäksi lukuisat vastaukset täsmensivät vastaustaan kommenteilla, joiden sisällöt olivat verrattain usein saman suuntaisia riippumatta vastauksesta itse pääkysymykseen. Usein samoilla perusteilla päädyttiin molempiin vastausvaihtoehtoihin, mistä voi päätellä että jonkinlaiselle "En osaa sanoa" -vastausvaihdolle olisi ollut kysyntää.


### Somekuplien välillä on havaittavissa eroja

![alt text][1-answer-cumulation]

Keräsin myös aikajanan eri vastausten kertymisestä. Tarkoitus oli kerätä tietoa siitä, kuinka kysely liikkuisi eri sosiaalisissa medioissa ja kuinka näistä kertyvät vastaukset mahdollisesti eroaisivat toisistaan. Vastausten kertymästä piirtämästäni kuvaajasta voi selvästi erottaa muutamia vastausten kertymävaiheita ja eroja käyröjen kasvunopeudessa.

Alkuun jaoin linkkiä kyselyyn lähinnä minulle läheisimmissä teknisissä IRC-kanavissa sekä Linkedinissä. Näille medioille oli tyypillistä, että kyselylinkit hautautuivat nopeasti viestitulvaan eivätkä kauaa näkyneet suurimmalle osalle kanavien seuraajista. Minulle läheisimmissä kuplissa on myös keskusteltu aiheesta aiemminkin ahkerasti, mikä varmasti näkyy osaltaan myöhempiä vastauksia merkittävästi tasaisempana hajontana vastausvaihtoehtojen välillä. Hiljalleen "Kyllä" -vastaukset alkoivat kuitenkin muodostaa selvän kaulan "Ei" -vastauksiin, eikä eri vastausten suhdeluku alun jälkeen merkittävästi enää muuttunut.

"Kyllä" -vastauksissa on nähtävissä selvä piikki maaliskuun kolmantena. Tuolloin jaoin linkkiä ainakin Facebookin "IT-rekryn ihmeellinen maailma" -ryhmässä. Rekrytoijat vastasivat voittopuoleisesti "Kyllä" -kysymykseen, mikä luultavasti selittää nousua.

Suurin nousu vastausmäärissä tapahtui viides maaliskuuta, kun [kysyin Redditin softa-ammattilaisten kokemuksia koodaripulasta](https://www.reddit.com/r/Suomi/comments/fds36d/redditin_softaammattilaiset_huomio_kaksi/). Some-mainonta ja viraalilevitys oli kiistatta tehokas tapa kerryttää vastauksia, mutta vastausten ja johtopäätösten luotettavuuden kannalta on ongelma, että vonkaukseni keräsivät myös aktiivista keskustelua ympärilleen, mikä varmasti vaikutti jossain määrin itse vastauksiin ja vastaajien jättämiin kommentteihin. Redditin viestiketju on varsin tyypillinen näyte niistä keskusteluista, mitä havaitsin myös muilla käyttämilläni somealustoilla käydyn kyselymyksistä.

Tämän jälkeen harrastin säännöllistä muistuttamista kyselyni olemassaolosta käyttämissäni sosiaalisissa medioissa. Lisäksi sain kuulla ainakin muutamien vastaajien myös jakaneen kyselyä eteenpäin omissa piireissään. Nämä näkyvät selvästi pieninä kasvupyrähdyksinä vastausmäärissä, mutta itse vastausten hajontaan vaikuttavia kuplia näistä on vaikeampi havaita.

### Suurin osa vastaajista ohjelmoijia ja teknisiä asiantuntijoita

| Occupation  | Amount |
| ----------- | ------:|
| PROGRAMMER  |   283  |
| SPECIALIST  |    96  |
| GOVERNANCE  |    28  |
| RECRUITMENT |    20  |
| MANAGEMENT  |    11  |
| OTHER       |     4  |
| CUSTOMER    |     3  |

![alt text][1-respondent-occupations]

Vastaajista 85% luokitteli itsensä joko ohjelmoijiksi tai muiksi tietoteknisiksi asiantuntijoiksi. Koska levitin kyselyä lähinnä itseni käyttämissä somekanavissa ja omissa verkostoissani, teknisten vastausten suuri määrä ei yllätä. Sadat vastaukset ohjelmistokehittäjiltä tekevät myös osaltaan tästä aineistosta ainutlaatuisen, sillä tyypillisesti rekrytointitutkimukset kohdistetaan rekrytointiammattilaisille ja yritysjohdolle. Rekrytoitaville asiantuntijoille suunnattuja tutkimuksia en ole nähnyt. Myös yrityksen hallintoa, rekrytoijia ja työn organisoijia löytyy aineistosta kymmenittäin, joten suuntaa antavaa vertailua vastaajaryhmien välille voi tehdä.

### Rekrytoijat miltei yksimielisiä, muut tekniset asiantuntijat jakautuneimpia

| Occupation   | Yes -answers | No -answers |
| ------------ | ------------:| -----------:|
| PROGRAMMER   |         182  |        101  |
| SPECIALIST   |          49  |         47  |
| RECRUITMENT  |          19  |          1  |
| GOVERNANCE   |          18  |         10  |
| MANAGEMENT   |           7  |          4  |
| CUSTOMER     |           1  |          2  |
| OTHER        |           0  |          4  |

![alt text][1-occupations-by-answer]

Eri ammattikuntien vastauksista rekrytoijat sekä "muut tekniset asiantuntijat" erottuvat selvästi vastauksissan. Kahdestakymmenstä rekrytoijasta vain yksi vastaaja vastasi kieltävästi kysymykseen, kun taas muiden teknisten asiantuntijoiden ryhmässä vastaukset muodostivat miltei 50-50 tasapelin. Muissa suuremmissa vastaajaryhmissä vastausten määrät päätyivät lähelle 62-38 jakaumaa, mikä kielii näiden ammattikuntien jakavan käsityksensä ja kokemuksensa koodaripulasta.

Mielenkiintoinen on myös itsensä asiakkaiksi ja muiksi vastaajiksi luokitelleiden ryhmissä näkyvä "Ei" -vastausten enemmistö. Otoskokoa ei näissä voi kuitenkaan pitää riittävän suurena luotettaviin johtopäätöksiin. Voi olla kuitenkin mielenkiintoista selvittää esimerkiksi sitä, kuinka koettu koodaripula varsinaisesti näkyy asiakkaille? Kaksi neljästä muusta vastaajista olivat opiskelijoita ja yksi opettaja, joiden vastaukset saattavat kertoa saaduissa kommenteissa esille nousseista alalla vasta aloittelevien työllistymisvaikeuksista.

"Muu tekninen asiantuntija" -ryhmän poikkeama muista vastauksista on vaikea selittää. Mahdollisesti kysyntä poikkeaa rajusti eri ammattikuntien välillä. Voi olla, että vaikka ohjelmistokehittäjiä haetaan ahkerasti, esimerkiksi testausammattilaisten, tietoturvaosaajien tai muiden kapeampien erityisalojen työmahdollisuudet ovat merkittävästi kapeampia. Alla oleva kuva on kuvakaappaus niistä ammattikunnista jotka Linkedinn mukaan näkivät kutsujani vastaamaan kyselyyn. Sitä voinee pitää jonkinlaisena kuvauksena siitä, millaisia ammatteja tuo vastaajaryhmä ja muut pitävät sisällään.

![alt text][1-linkedin-occupations-1]
![alt text][1-linkedin-occupations-2]

### Kommentoijat edustava otos aineistosta

Loput aineistoanalyysistä ja seuraavat artikkelit sarjassa tulevat koskemaan lähinnä kyselyni kolmatta osaa - vapaamuotoisia kommentteja ja niistä luokittelussa nousseita teemoja. Jotta voisimme arvioida voidaanko lukujen takana piilevää ajattelua tulkita kommenteista, halusin selvittää noudattaako kommentoineiden vastaukset samaa jakaumaa kuin kaikilla vastaajilla:

![alt text][1-answer-only-commenters]

Kommentoijista 102 vastasi kysymykseen "Kyllä" ja 74 vastasi kieltävästi. Tässä osajoukossa on aavistuksen enemmän "Ei" -vastanneita, mutta yleisesti kommentoineiden voi katsoa edustavan varsin hyvin koko vastaajajoukkoa.

### Koodaripulassa on kyse kokemuksesta, kompetenssista, kompensoinnista ja koulutuksesta

![alt text][1-comments-classifications-totals]

Kommenttien luokittelu paljasti useita selkeitä teemoja vastaajien jaetuista kokemuksista. Miltei puolet kommentoijista mainitsivat pulatilan koskevan nimenomaan kokeneempia sovelluskehittäjiä. Hyvin suuri osa vastauksista sisälsivät myös huomioita siitä, että alalle vasta siirtyviä aloittelijoita vaikutti olevan erittäin hyvin saatavilla ja että heiltä puuttuu nykyisellään pääsyteitä alalle. Hyvin suosittu ihmetyksen aihe oli myös koodarien kompensaatiot, joista lukuisat vastaajat huomauttivat, etteivät yritysten esittämät tarjoukset vaikuttaneet tukevan narratiivia osaajapulasta.

![alt text][1-comments-classifications-by-answers]

Kommenttien luokittelussa on myös havaittavissa joitain eroja "Kyllä" ja "Ei" -vastanneiden välisissä pohdinnoissa. Koodarien palkkoja ihmettelivät lähinnä kieltävästi vastanneet. Osaajien sitoutumisesta huolissaan olivat taasen lähinnä koodaripulan tunnustaneet. Yleisesti täsmennyksistä on kuitenkin havaittavissa se, että samoja perusteluja esiintyi usein molempia vastauksia antaneiden keskuudessa. Vastausprofiileja voinee siis myös tulkita terveen skeptisiksi "Kyllä, mutta..." tai "Ei, paitsi..." -tyylisiksi kyseenalaistuksiksi.

### Lisätietoja

Analyysin pohjana toimineen aineiston ja laskuihin käytetyt Jupyter-notebookit voi löytää tämän projektin [Githubista](https://github.com/Eeko/koodaripula.com/tree/master/datasets). Seuraavissa artikkeleissa tulemme purkamaan yksityiskohtaisemmin näkemiämme kommentteja ja niistä löytyviä teemoja.

[1-main-question-yn]: /assets/1-main-question-yn.png "62% vastaajista pitää koodaripulaa todellisena"
[1-answer-cumulation]: /assets/1-answer-cumulation.png "Kyllä- ja Ei-vastausten kertymä aikaa myöten"
[1-respondent-occupations]: /assets/1-respondent-occupations.png "Vastaajien työnkuvat"
[1-occupations-by-answer]: /assets/1-occupations-by-answer.png "Kyllä- ja Ei-vastausten määrät työnkuvien mukaan"
[1-linkedin-occupations-1]: /assets/1-linkedin-occupations-1.png "Linkedin-viestieni katselijoiden ammattikuvauksia"
[1-linkedin-occupations-2]: /assets/1-linkedin-occupations-2.png "Linkedin-viestieni katselijoiden ammattikuvauksia"
[1-answer-only-commenters]: /assets/1-answer-only-commenters.png "Kommentoijien vastausjakauma"
[1-comments-classifications-totals]: /assets/1-comments-classification-totals.png "Kommenteissa nousseet teemat ja niiden yleisyys"
[1-comments-classifications-by-answers]: /assets/1-comments-classification-by-answers.png "Kommenteissa nousseet teemat vastaustyyppien mukaan"
